Steven Paul Jobs (ur. 24 lutego 1955 w San Francisco, zm. 5 października 2011 w Palo Alto[2]) – jeden z trzech założycieli, były prezes i przewodniczący rady nadzorczej Apple Inc.

Był jedną z pierwszych osób, która zauważyła potencjał tkwiący w wynalazku laboratoriów przedsiębiorstwa Xerox, czyli środowisku graficznym i myszy komputerowej, dzięki czemu sukces odniosły później komputery Macintosh oraz ich graficzny system operacyjny Mac OS. Jobs był twórcą przedsiębiorstwa NeXT Inc. (zostało przejęte przez Apple Computer Inc, obecnie Apple Inc.). 